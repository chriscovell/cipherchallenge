All’età di undici anni, Mète barattò un pallone di cuoio regolamentare, nuovo di zecca e completo di ago, con la carabina Flobert di un compagno di scuola. Ne tenne all’oscuro sua madre, ricorrendo alla menzogna (zingari, furto) per giustificare la sparizione del pallone, e nascondendo il fucile in un posto sicuro di cui disponeva da qualche tempo. Il giardino della sua casa, infatti, confinava con quello di una famiglia sgretolata dalla morte del figlio corridore d’automobili, seguita da un’impressionante catena di ulteriori tragedie cui era scampata soltanto la madre, di cui si diceva fosse pazza, e si agirasse come un fantasma per il giardino ormai divenuto una giungla: l’ortica aveva preso il sopravvento sulle piante che un tempo lei curava, gli alberi erano rosi dai parassiti e i moscondori devastavano il roseto con il suo permesso. Quello era il nascondiglio dove Mète, che in segreto era diventato amico della pazza, custodiva la sua carabina.Gli era stato sempre proibito di avvicinarla, perché parlava da sola e non si lavava mai, ma quando la donna lo aveva sorpreso dentro al giardino, durante una delle ispezioni che Mète, proprio perché vietata, aveva cominciato a compiervi, la verità si era dimostrata molto diversa. La pazza era una buona donna, non lo aveva scacciato né minacciato e lo aveva chiamato per nome con grande dolcezza; gli aveva raccontato di averlo visto piccolo dentro la culla e di avergli perfino salvato la vita, quando sua madre glielo aveva affidato per alcune ore, un pomeriggio, e lui stava per morire soffocato da mezzo biscotto Plasmon. Gli aveva anche mostrato il punto esatto dove era successo, un’aiuola ora sfigurata dalle erbacce sotto un alto cedro libanese da cui pendeva un’altalena marcita; e gli aveva rivelato di averlo sempre visto, negli ultimi tempi, scivolare furtivamente oltre il muro di cinta per venire a effettuare le sue perlustrazioni. Infine, a sorpresa, gli aveva regalato il giardino. “È tuo”, gli aveva detto. “Le piante, le pietre, gli animali, l’ombra, tutto. Qualunque cosa ti impediranno di fare in tutti gli altri posti, potrai venire a farla qui.”Mète non aveva mai ricevuto un regalo così importante. Da quel momento aveva imparato a disubbidire a sua madre con un certo metodo. Prima aveva sempre ostentato l’insubordinazione col disperato eroismo di chi non ha nulla da perdere, sopportando le punizioni e anzi quasi cercandole, poiché erano la prova che lui sapeva opporsi alla massa compatta di divieti che gli era stata allestita intorno. La sua disubbidienza, cioè, manteneva ancora il soffio della lealtà, della comunicazione: sua madra poneva le regole e lui, sotto i suoi occhi, le trasgrediva, accettandone le conseguenze. Ma da quando aveva ricevuto in dono quel giardino le cose erano cambiate, la sua preoccupazione era divenuta quella di non lasciarselo strappare, e Mète aveva scoperto l’utilità della menzogna. Quando usciva dopo aver fatto i compiti, diceva di andare nel campo di fronte casa, dove i suoi amici giocavano a pallone tutti i pomeriggi, e data la tenacia con cui Mète aveva lottato, in passato, per conquistarsi quel diritto, sua madre non sospettava minimamente che potesse andare altrove. D’altra parte Mète sapeva bene che lei, dalla finestra della cucina, riusciva a vedere nel campo solo un confuso brulicare di ragazzini, senza poter distinguere se lui fosse tra loro; quando poi si sentiva chiamare perché tornasse a casa, abbandonava in fretta il giardino e correva da lei, dandole l’impressione di una cieca ubbidienza. Né si sentiva in colpa, per questo, poiché nel suo giardino sapeva di non fare nulla di male, anche se sovvertiva il piano che era stato disegnato per la sua infanzia come una contorta gimcana tra mille proibizioni. Quella di utilizzare armi era forse la più perentoria di tutti: né pistole a fulminanti né petardi, né archi e frecce e nemmeno fionde. Nessuna guerra poteva far parte dei giochi di Mète, e infatti non c’era un solo soldatino nel suo armadio. Perfino quando era stato sorpreso a tirar sassi contro un palo, tanto per cercare di colpirlo, era stato redarguito. Per questo, se non avesse posseduto quel bene inestimabile che era il suo giardino, Mète non avrebbe potuto azzardare il baratto pallone-carabina: sarebbe stato immediatamente scoperto, poiché in casa non esisteva nascondiglio dove sua madre non riuscisse a scovare gli oggetti proibiti. Invece nel suo giardino c’era una legnaia, con una remota provvista di rami ben accatastati rimasti ad ammuffire dal tempo in cui gli inverni della pazza si erano fatti improvvisamente irriscaldabili: in quella caldaia Mète conservava la carabina, sempre oliata e avvolta in un asciugamano perché non si arrugginisse.Così poté trascorrere lunghi pomeriggi di caccia nella sua personale riserva, sparando a barattoli, tronchi e bottiglie, ma mai agli animali, come altri suoi compagni si vantavano di fare, poiché quella di amare le bestie era una delle poche regole stabilite da sua madre che Mète approvasse senza condizioni. Le bestie gli bastava scovarle, studiarle, giocarci un po’, e ce n’erano veramente moltissime, nel suo giardino, di molti tipi e di molte specie: c’era una gran varietà di insetti terricoli, e gatti, ricci, rospi, formiche alate, lombrichi, lumache, topi, ramarri e serpentelli; sui rami degli alberi, lassù, inavvicinabili, volteggiavano ghiri e scoiattoli, insieme alla festosa sarabanda di uccelli sempre diversi, ed era un piacere stare a guardarli. La selvaticità del giardino, quella decadenza che lo rendeva così sinistro, era una benedizione della natura in confronto alla desertica pulizia del giardino di casa sua, sempre potato e ordinato. E Mète si perdeva in lunghe apnee pomeridiane, esercitando la mira contro gli oggetti inanimati che la sua fantasia trasformava in mostri orrendi o feroci invasori. Un fitto sipario di alberi malati attutiva il rumore dei colpi, e sua madre continuava a crederlo nel campo di calcio, mentre la pazza seguiva in silenzio le missioni, di tanto in tanto sparava con lui e a una cert’ora gli offriva un tè con i biscotti. Nella giungla di cui era stato proclamato signore, si godeva una libertà che prima non aveva mai osato nemmeno immaginare. Un giorno, sotto il cedro dove tanti anni prima la pazza gli aveva salvato la vita, Mète trovò una tartaruga. Era piccola, marrone e ostinata: in qualunque posizione Mète la rigirasse, notava che quella ruotava un poco su se stessa, si orientava, e poi s’incamminava lentamente sempre nella medesima direzione. Nemmeno offrendole dell’insalata o una ciotola di latte era possibile distoglierla dal suo imperscrutabile intento di raggiungere un punto preciso verso il fondo del giardino. Mète andò a cercare in quella direzione, ma non trovò nulla che potesse giustificare l’accanimento della tartaruga: niente di commestibile né una tana. La portò con sé fino al muro, facendole risparmiare mezz’ora buona di cammino, perché fosse essa stessa a mostrargli quel che andava cercando, ma la bestiola cominciò lentamente a scavare, come intendesse passare sotto il muro, uscire dal giardino e proseguire oltre. Questo, però, Mète non glielo permise, perché voleva giocarci ancora un po’, e la riportò dove l’aveva trovata.Provò a toccarne la pelle ruvida e sottile: ma sempre la tartaruga si ritraeva dentro al guscio, perché non capiva la differenza tra una carezza e una minaccia, e aveva paura di lui che era buono e le voleva bene. La pazza, invece, che aveva seguito tutti i suoi esperimenti senza parlare, cominciò a manifestare interesse nei riguardi della corazza: la tastò a lungo, ci bussò sopra con le dita, e ci tirò contro delle zolle, che si sfarinavano subito dopo l’impatto come fossero state scagliate sulla roccia. Poi passò a percuoterla con un sasso, e l’animale ci spariva dentro, in attesa che i colpi finissero, per poter ripartire nella propria direzione. La corazza lo proteggeva magnificamente. “Vedi?”, disse la pazza. “È durissima. Può resistere a tutto, anche ai colpi della tua carabina.” E propose fare una prova.         Non era molto convinto, Mète, quando piazzò la tartaruga sul pianale dell’altalena; però lo fece: lo attirava l’idea di un essere che sapesse dimostrarsi davvero invulnerabile, come la pazza continuava a sostenere. Arretrò di dieci passi, caricò la carabina. Prese la mira, e si accorse che le mani gli tremavano. “Forse è meglio lasciar stare.” Ma la pazza insisté, e allora Mète sparò. Immediatamente dopo il colpo risuonò un rumore secco, come di piombino che rimbalzava, e Mète si precipitò dalla tartaruga. Era intatta, aveva già cominciato a girare su se stessa per orientarsi secondo la propria bussola interiore, nonostante fosse sul sedile dell’altalena. La corazza non presentava nemmeno una scalfittura, e Mète si sentì felice, perché aveva temuto di ferirla: invece era vero, la corazza era impenetrabile. Ma la pazza disse: “L’hai mancata. Guarda qua”, e gli mostrò il buco che il piombino aveva fatto sul tronco del cedro, un po’ più in alto rispetto alla tartaruga. “Bisogna riprovare”, disse, e Mète si sorprese ad arretrare di nuovo, a ricaricare la carabina, a prendere di nuovo la mira. “Ma perché lo sto facendo?”, si chiese, e nell’attimo stesso in cui premeva il grilletto decise di non farlo, ma il colpo partì lo stesso. Si udì un altro rumore, più secco del precedente, e questa volta uno zampillo di sangue scuro uscì a spruzzo dalla corazza della tartaruga.Mète tornò all’altalena sgomento, e si mise a osservare quello che aveva fatto: la tartaruga continuava a stiracchiarsi e a protendersi per andare, mentre il sangue le colava giù fin sopra una zampa. Spingeva fuori il collo pieno di rughe, come intendesse fuggire, ora, da quel guscio che l’aveva tradita; apriva e chiudeva gli occhi, spalancava la bocca emettendo piccoli soffi, e comunque insisteva a voler camminare nella propria misteriosa direzione. Fece due passi, e cadde giù dall’altalena.La pazza era rimasta muta, sbalordita, e non distoglieva lo sguardo dal sangue che continuava a zampillare dal buco nella corazza. La tartaruga, intanto, aveva ripreso a strisciare nell’erba, in quella che doveva essere una disperata, dolorosissima fuga, resa ancora più estenuante dalla sua lentezza. Muovendosi disordinatamente, faceva uscire fiotti sempre più densi di sangue dal buco, e anche qualche brandello di materia più consistente, che Mète comprese essere carne viva. Ma Mète provava già una pena diversa, più oggettiva, quasi che cadendo dall’altalena la tartaruga fosse passata in una fase del tutto nuova della propria sofferenza, per la quale Mète non rintracciava più nessuna personale responsabilità. Come l’avesse trovata solo adesso, già ferita, e il suo unico dovere fosse di soccorrerla, aiutarla, e spartire con lei un po’ del suo dolore: lo strazio provocato dalla vista dell’animale, del suo strisciare nell’erba lasciandosi dietro una scia di sangue, non lasciava spazio nemmeno al rimorso, e Mète si sentì semplicemente dinanzi al Male, quel dato di fatto che aveva reso tanto severa la sua educazione, e non si sapeva nemmeno dove fosse, dove si nascondesse, per poi balzarti davanti all’improvviso. Eccolo, dunque, il Male, finalmente Mète ce l’aveva di fronte, in ogni goccia rossa che vedeva uscire dal corpo della tartaruga, in ogni passo assurdo che quella si ostinava a compiere. Non importava più chi l’avesse causato, adesso era urgente cancellarlo.“Soffre troppo”, mormorò la pazza. “Dobbiamo ucciderla”, e Mète non riuscì a concepire nessuna eccezione a quel proposito. La tartaruga stava effettivamente sopportando una sofferenza atroce e del tutto inutile: era riuscita  a percorrere una trentina di centimetri, trascinandosi in una penosa via crucis che – era evidente – sarebbe comunque terminata con la sua morte. Così, Mète raccolse tutte le proprie forze e riportò la tartaruga sotto l’altalena, ricaricò la carabina, poi chiuse gli occhi e sparò un terzo colpo, poggiando la bocca del fucile contro l’apertura dove la bestia aveva appena ritirato la testa. Ma subito, senza che Mète avesse il tempo di assaporare il caldo sollievo per il dovere compiuto, la testa spuntò di nuovo dal buco: il piombino le aveva asportato una parte del muso e le aveva fatto saltare un occhio, ma la tartaruga era ancora viva.Disperato e, adesso, anche impaurito da quel Male che continuava a crescere sotti i suoi occhi, Mète sparò ancora, e poi ancora, attraverso il buco della testa, quello della coda, su per le zampe e di nuovo attraverso la corazza: ma sempre, dopo ogni colpo, la bestia tornava a spingere fuori la testa, offrendogli lo spettacolo del suo muso martorizzato, sbattendo la sottile palpebra superstite con infinita pazienza e ricominciando a marciare. Mète continuò a spararle, cieco di rabbia, staccandole altri pezzi di muso e di carne, finché ebbe finito tutti i piombini e dovette smettere. La tartaruga non era morta, e approfittò della tregua per muovere qualche passo. Allora la pazza suggerì di affogarla.Mète trasportò la tartaruga fino al lavatoio, sporcandosi le mani col sangue che colava da ogni parte. La pazza riempì d’acqua la vasca, e Mète si spinse dentro la mano che stringeva la bestia. Non riuscì, però, a mollarla, e continuò a tenerla sott’acqua per un tempo che gli parve paurosamente lungo. Poi la tirò fuori, e la tartaruga tornò a muovere le zampe e a protendere il collo verso l’esterno. Dalla corazza crivellata uscivano zampilli d’acqua viola, come da un innaffiatoio. Mète la ricacciò nell’acqua, trattenendocela per un tempo che gli parve il doppio di quello di prima. Ma ancora: quando la estrasse, la tartaruga si dimenava e nuotava nell’aria. Ciò che rimaneva della sua bocca si spalancò, per emettere un soffio che stavolta fu più lungo e forte, quasi minaccioso: e Mète non riusciva più a comprendere, adesso, se lo stesse implorando a compiere in fretta il proprio dovere, o se invece non lo stesse maledicendo, rinfacciandogli tutto ciò che era stato capace di farle.L’acqua del lavatoio era diventata scura come tintura di iodio, e Mète si persuase che non sarebbe mai riuscito a gettarci dentro l’animale senza tenerlo in mano. “Bruciamola”, disse allora, e lui stesso si inorridì, perché ormai non avvertiva più nessun controllo nemmeno sulle proprie parole, e tutto pareva avvenire fuori di lui. Nel formularlo, quell’imperativo gli era sembrato misericordioso: udendolo, era disumano.Ma la pazza era già corsa in casa, e ne era tornata immediatamente con mezza bottiglia di alcol, un panno e dei fiammiferi da cucina. Insieme a lei Mète asciugò col panno l’animale, che era nuovamente scomparso dentro la corazza. Poi ci rovesciò sopra la mezza bottiglia di alcol, accese un fiammifero e appiccò il fuoco. Una fiaccola blu avvampò attorno al guscio, e continuò ad ardere a lungo, sotto gli sguardi attoniti della pazza e di Mète. L’animale aveva cessato di dare segni di vita, anche il sangue aveva smesso di sgorgare. Un odore di ossa bruciate cominciò a spargersi per il giardino. Rimasero ancora immobili, Mète e la pazza, ad aspettare che la fiamma si estinguesse, lentamente, sempre più trasparente e violetta ma esterna, troppo esterna alla tartaruga per poterla realmente sopraffare. E infatti, quando ancora una flebile barba di fuoco sopravviveva sulla sommità della corazza, dai buchi tornarono a spuntare le zampe, la coda, e poi il muso, tutte le ferite cauterizzate, sfigurate in un ghigno interminabile. La tartaruga riprese a orientarsi per andare, ma ormai la vista di quelle sue lentissime operazioni, sempre le stesse da quando Mète l’aveva trovata sotto il cedro, risultava insostenibile come una sequenza di gesti diabolici. Occoreva non vederla più soffrire, almeno, se era possibile, por fine alle sue sofferenze. Fu per questo che Mète e la pazza decisero di seppellirla.Con una pala Mète scavò una buca, e la fece profonda, profondissima, da potercisi seppellire lui stesso. La tartaruga, nel frattempo, ne approfittò per incamminarsi nella solita direzione, e quando Mète ebbe finito di scavare dovette andare a recuperarla sotto un cespuglio di ortiche, pungendosi le braccia. La mise dentro la buca e prima di ricoprirla ci gettò dentro la carabina. Poi rimase abbracciato alla pazza, tremante, a fissare il mucchio di terra fresca sul quale aveva conficcato un’assurda croce fatta con due rametti del cedro, finché il sole cominciò a calare, e si udì il grido di sua madre che lo chiamava dalla finestra. Allora se ne andò, mentre la pazza rimaneva impalata, senza nemmeno salutarlo, a fissare con occhi da pazza la tomba della tartaruga.Per spiegare le macchie di sangue sulla maglietta, Mète dovette inventare un incidente occorso a un compagno durante la partita, così che sua madre s’impressionò, vietandogli di tornare a giocare nel campo l’indomani. Per la prima volta Mète avvertì che un divieto di sua madre gli veniva in soccorso, ed ebbe bisogno di piangere: corse a rinchiudersi in bagno, per non essere visto, ma sua madre udì i suoi singhiozzi, e attraverso la porta chiusa revocò il divieto, chiedendogli scusa e facendolo piangere di più. Poi piano piano si calmò, smise di piangere, e pregò il Signore di fargli dimenticare presto il male commesso. In cambio rinunciò per sempre al suo giardino, e promise di non disubbidire mai più. Allora uscì dal bagno, e tra le braccia della madre gli parve che il Signore avesse ascoltato la sua preghiera, che avesse già cominciato a esaudirla.Più tardi, mentre faticava a mandar giù la minestra in brodo, Mète sentì suonare il campanello di casa, e sua madre andò ad aprire. Lui la seguì, e rimase nascosto in fondo al corridoio, per vedere chi era. Era la pazza, bianca in viso, gli occhi ancora più stravolti, che si gettò al collo di sua madre e scoppiò a piangere, l’abbracciò, la strinse, la coprì di baci, farfugliando parole terribili che tra i singhiozzi Mète capì a stento. “È ancora viva, è uscita, l’ho vista uscire, è viva...”                                                                                                                                                                                                                                                                                                                                                                                                                                                                                                                                          